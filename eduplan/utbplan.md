# Civilingenjör i mjukvaruteknik, 300 högskolepoäng

## Nivå

Grundnivå och avancerad nivå.

## Förkunskaper 

Grundläggande behörighet samt Fysik 2, Kemi 1 och Matematik 4
(områdesbehörighet A9)

## Programbeskrivning

Mjukvara kan ses som den osynliga infrastrukturen i den digitaliserade ekonomin, och finns överallt, från självständiga produkter till inbäddad i  och en allt viktigare del av traditionella produkter. Det finns därför ett behov av välutbildad personal för utveckling av den programvara som styr dagens och morgondagens system.

Utbildningen ger goda kunskaper i det datavetenskapliga området med en inriktning mot mjukvaruutveckling och metoder för detta. Studierna ska förbereda för arbete i verksamheter där programvaror används och utvecklas och en utexaminerad civilingenjör förväntas efter en tid kunna gå in i
samtliga utvecklingsrelaterade roller i ett mjukvaruutvecklingsprojekt,
från teknisk expert till projektledare. Utbildningen ger också en bra
grund för att starta och driva egen verksamhet samt för en akademisk
karriär med forskning och utbildning inom datavetenskap.

Förutom goda kunskaper i datavetenskap ger utbildningen även en bred matematisk grund och goda kunskaper i ingenjörsmässigt tänkande och problemlösning. Utbildningen är projektdriven och innehåller stora inslag av arbeten i grupp, där t.ex. kommunikation, professionella färdigheter och förhållningssätt, och systemtänkande tränas. De fyra större projekten täcker hela utvecklingscykeln, från behov och idé till operation, i realistiska miljöer och ofta i samarbete med näringsliv. 

År 4 och 5 innehåller tre fördjupningsterminer som fördjupar sig inom modelldriven utveckling, dataintensiva system samt visualisering och dataanalys. 

## Mål

För civilingenjörsexamen skall studenten visa sådan kunskap och förmåga som krävs för att självständigt arbeta som civilingenjör.

### 1. Kunskap och förståelse

För civilingenjörsexamen i mjukvaruteknik skall studenten:

1. Visa brett kunnande och förståelse inom det valda teknikområdets (mjukvaruteknik) vetenskapliga grund och beprövade erfarenhet, inbegripet kunskaper i matematik och naturvetenskap, väsentligt fördjupade kunskaper inom vissa delar av området, samt fördjupad insikt i aktuellt forsknings‐ och utvecklingsarbete, samt
2. visa fördjupad metodkunskap inom huvudområdet för utbildningen.

### 2. Färdighet och förmåga

För civilingenjörsexamen i mjukvaruteknik skall studenten:

1. Visa förmåga att med helhetssyn kritiskt, självständigt och kreativt identifiera, formulera och hantera komplexa frågeställningar,
2. visa förmåga att skapa, analysera och kritiskt utvärdera olika tekniska lösningar,
3. visa förmåga att planera och med adekvata metoder genomföra kvalificerade uppgifter inom givna ramar samt att utvärdera detta arbete,
4. visa sådan färdighet som fordras för att delta i forsknings‐ och utvecklingsarbete eller för att självständigt arbeta i annan kvalificerad verksamhet och därigenom bidra till kunskapsutvecklingen,
5. visa förmåga att kritiskt och systematiskt integrera kunskap och att analysera, bedöma och hantera komplexa företeelser, frågeställningar och situationer även med begränsad information samt visa förmåga att modellera, simulera, förutsäga och utvärdera skeenden även med begränsad information,
6. visa förmåga att utveckla och utforma produkter, processer och system med hänsyn till människors förutsättningar och behov och samhällets mål för ekonomiskt, socialt och ekologiskt hållbar utveckling,
7. visa förmåga till lagarbete och samverkan i grupper med olika sammansättning, samt
8. visa förmåga att i såväl nationella som internationella sammanhang muntligt och skriftligt i dialog med olika grupper klart redogöra för och diskutera sina slutsatser och den kunskap och de argument som ligger till grund för dessa,

### 3. Värderingsförmåga och förhållningssätt

För civilingenjörsexamen i mjukvaruteknik skall studenten:

1. Visa förmåga att göra bedömningar med hänsyn till relevanta vetenskapliga, samhälleliga och etiska aspekter samt visa medvetenhet om etiska aspekter på forsknings‐ och utvecklingsarbete, 
2. visa insikt i vetenskapens och teknikens möjligheter och begränsningar, dess roll i samhället och människors ansvar för hur den används, inbegripet sociala och ekonomiska aspekter samt miljö‐ och arbetsmiljöaspekter, samt
3. visa förmåga att identifiera sitt behov av ytterligare kunskap och att ta ansvar för att fortlöpande utveckla sin kunskap och kompetens.

## Innehåll och struktur

### Organisation

Programmet administreras av en programansvarig. Ett programråd finns inrättat som står för programmets kvalitet, dess utveckling och koppling till arbetslivet. Programrådet består av programansvarig, lärarrepresentanter, studeranderepresentanter, samt representanter från näringslivet.

### Programöversikt

Utbildningen omfattar fem år och 300 högskolepoäng (hp). De tre första åren är på grundnivå och de avslutande två på avancerad nivå. Utbildningen innehåller två självständiga arbeten, ett omfattande 15 hp i slutet av årskurs 3 och ett omfattande 30 hp i slutet av årskurs 5.

Utbildningens 300 hp är fördelade över huvudämnen enligt följande: 190 hp datavetenskap, 45 hp matematik, 15 hp fysik, 5 hp elektroteknik. Utbildningen innehåller även 20 hp kurser inom teknik-människa-samhälle och 25 hp valbara kurser. Utbildningen innehåller sammanlagt 32,5 hp projektarbeten.

De första tre åren består av obligatoriska kurser. Dessa är schemalagda på ett sådant sätt att två eller tre kurser läses samtidigt och tenteras i samma period. De två sista åren består av obligatoriska och villkorligt valfria kurser och projekt. Varje termin består av fyra kurser och ett projekt. Kurserna är schemalagda så att projektet går över hela terminen och två kurser läses samtidigt med projektet.

### Kurser i programmet

#### Årskurs 1

- *__Diskret matematik__, 7,5 hp (G1N)*. Inledande kurs i matematik som behandlar diskreta strukturer, såsom träd och grafer, logik och kombinatorik. 
- *__Programmering och datastrukturer__, 7,5 hp (G1N)*. Inledande kurs i programmering och datastrukturer i programmeringsspråket Python.
- *__Linjär algebra__, 7,5 hp (G1F)*. Inledande kurs i linjär algebra som behandlar vektorer i planet och rummet, lösning av linjära ekvationssystem och egenvektorer. Kursen behandlar även programmering i Matlab.
- *__Introducerande projekt__, 7,5 hp (G1F)*. Kurs som introducerar hur man arbetar i mjukvaruutvecklingsprojekt och yrkesrollen mjukvaruingenjör. Särskilt fokus läggs på krav, verktyg och grupparbete.
- *__Envariabelanalys 1__, 5 hp (G1F)*. Inledande kurs i analys som behandlar gränsvärde och kontinuitet, derivator och integraler, samt matematisk modellering med differentialekvationer. 
- *__Databaser__, 5 hp (G1F)*. Kurs som behandlar hur data modelleras och lagras i, och hämtas ur databaser. Behandlar frågespråket SQL samt hur program i Python kan kopplas mot databaser.
- *__Objekt-orienterad programmering__, 5 hp (G1F)*. Fortsättningskurs i programmering som behandlar objekt-orienterad modellering i UML och implementation i Java.
- *__Tillämpad sannolikhetslära och statistik__, 7,5 hp (G1F)*. Inledande kurs i sannolikhetslära och statistik som behandlar dataanalys och hur slutsatser kan dras ut observerad data.
- *__Mekanik__, 7,5 hp (G1F)*. Inledande kurs i fysik som behandlar mekanik.

#### Årskurs 2

- *__Jämnlöpande program__, 7,5 hp (G1F)*. Fortsättningskurs i programmering som behandlar jämnlöpande (concurrent) program och trådprogrammering i Java, de problem som kan uppstå när resurser delas, samt lösningar såsom låsningsalgoritmer. 
- *__Ellära och magnetism,__ 7,5 hp (G1F)*. Inledande kurs i fysik som behandlar ellära och magnetism, med viss fokus på kretselektronik. 
- *__Teknisk kommunikation__, 5 hp (G1F)*. Inledande kurs som behandlar muntlig och skriftlig kommunikation, t.ex. hur man presenterar en lösning till ett tekniskt problem eller skriver en teknisk rapport. 
- *__Algoritmer__, 5 hp (G1F)*. Fortsättningskurs i algoritmer som behandlar komplexitetsananlys och komplexitetsklasser, strategier för algoritmdesign, samt vanliga algoritmer.
- *__Mjukvaruutvecklingsprojekt__, 10 hp (G1F)*. Inledande kurs i mjukvaruutveckling och det första i en serie av fyra projekt som behandlar hela utvecklingscykeln, från idé och behov till operation. Kursen lägger särskilt fokus på agila metoder och arbete i grupp.
- *__Hållbar utveckling__, 5 hp (G1F)*. Inledande kurs i hållbar utveckling som behandlar hållbar utveckling ur såväl ekologiska, sociala, och ekonomiska aspekter, samt ur ett globalt, lokalt respektive industriellt perspektiv.
- *__Envariabelanalys 2__, 5 hp (G1F)*. Fortsättningskurs i analys som behandlar talföljder och serier samt fortsätter behandlingen av integraler. 
- *__Flervariabelanalys__, 7,5 hp (G1F)*. Fortsättningskurs i analys som behandlar analys i flera variabler och dess tillämpningar inom datavetenskap.
- *__Datorns uppbyggnad__, 7,5 hp (G1F)*. Inledande kurs i datorteknik som behandlar hur en dator är uppbyggd, från kretsar till avbrott och minneshantering, samt hårdvarunära programmering i assembler och C.

#### Årskurs 3

- *__Numeriska metoder__, 5 hp (G1N)*. Fortsättningskurs i matematik som behandlar numeriska metoder och hur de kan användas för att lösa problem inom datavetskap, t.ex. grafproblem. 
- *__Mjukvaruarkitektur__, 5 hp (G1N)*. Fortsättningskurs i mjukvaruutveckling som behandlar mjukvaruarkitektur och dess roll i utvecklingsprocessen, t.ex. med avseende på krav.
- *__Inbyggda system__, 5 hp (G1N)*. Inledande kurs i inbyggda system som behandlar realtidssystemsproblematik, t.ex. schemaläggning och garantier, gränsytan mellan hårdvara och mjukvara, t.ex. drivrutiner, samt mjukvara i industriella tillämpningar. 
- *__Reglerteknik__, 5 hp (G1N)*. Inledande kurs i reglerteknik som behandlar hur system kan styras trots störningar, samt tillämpningar av detta inom datavetenskap. 
- *__Datorgrafik__, 5 hp (G1N)*. Inledande kurs i datorgrafik som behandlar t.ex. algoritmer för att rita objekt i rastergrafik, färgmodeller, samt rendrering av och belysningsmodeller för 3D-objekt. 
- *__Datornät__, 5 hp (G1N)*. Inledande kurs som behandlar datakommunikation och datornät med fokus på TCP/IP-modellen och nätverksprogrammering. 
- *__Industriell ekonomi__*, 5 hp (G1N)
- *__Vetenskapliga metoder__*, 5 hp (G1N). Inledande kurs som 
- *__Datorsäkerhet__, 5 hp (G1N)*. Kurs som behandlar datorsäkerhet utifrån tidigare kurser inom datavetenskap, t.ex. inom nätverk och databaser, och belyser deras innehåll ur ett säkerhetsperspektiv. 
- *__Självständigt arbete__, 15 hp* (G1E). Kursen är ett självständigt arbete där studenten förväntas formulera ett problem inom mjukvaruteknik samt presentera och utvärdera en lösning till detta.

#### Årskurs 4

- *__Systemmodellering och simulering__, 5 hp (A1N)*. Fördjupningskurs i datavetenskap med fokus på  modelldriven utveckling som behandlar hur system med stora krav på t.ex. säkerhet och tillförlitlighet kan modelleras och simuleras för att verifiera egenskaper innan de implementeras.
- *__Kompilatorkonstruktion__, 5 hp (A1N)*. Fördjupningskurs i datavetenskap med fokus på modelldriven utveckling som behandlar hur datorspråk kan formuleras och hur de kan översättas, t.ex. från Java till exekverbar kod. Introducerar ett antal viktiga principer som t.ex. grammatiker, typinferens, semantisk analys, samt en fördjupning i tillståndsmaskiner. 
- __Projekt i modelldriven utveckling__, 10 hp (A1N)*. Projektkurs i modelldriven utveckling där studenterna tillämpar kunskaper i modellering, arkitektur, och simulering för att genomföra ett agilt utvecklingsprojekt i en realistisk miljö och med ett öppet problem. Kunskaper i agila metoder och dess verktyg fördjupas och studenterna förväntas ta större ansvar för val och tillämpning av metoder och verktyg.
- *__Formella metoder, 5 hp (A1N)__* (kan ersättas av valbar kurs). Fördjupningskurs i datavetenskap med fokus på modelldriven utveckling som behandlar hur egenskaper hos modeller och program kan formellt verifieras, t.ex. med avseende på säkerhet.
- *__Optimering__, 5 hp (A1N)* (kan ersättas av valbar kurs). Fördjupningskurs i matematik med fokus på modelldriven utveckling som behandlar hur modeller kan optimeras. Kursen ges av matematik med fokus på tillämpningar inom datavetenskap, t.ex. approximeringsalgoritmer, heltalsprogrammering, osv.
- *__Maskininlärning__, 5 hp (A1N)*. Fördjupningskurs i datavetenskap med fokus på dataintensiva system som behandlar artificiell intelligens och lärande system, med fokus på statistisk maskininlärning och klustering.
- *__Parallellprogrammering__, 5 hp (A1N)*. Fördjupningskurs i datavetenskap med fokus på dataintensiva system som behandlar hur parallella datorsystem och acceleratorer kan användas för att lösa problem som behandlar stora datamängder. Vanliga arkitekturer och metoder för att dela upp problem behandlas, särskild fokus läggs på grafikprocessorer och lösningar till problem inom linjär algebra. 
- *__Projekt i dataintensiva system__, 10 hp (A1N)* Projektkurs i dataintensiva system där studenterna tillämpar kunskaper i t.ex. maskininlärning och parallellprogrammering för att genomföra ett agilt utvecklingsprojekt i en realistisk miljö och med ett öppet problem. Särskild fokus läggs på effektiva agila metoder, så kallad lean agile.
- *__Djup maskininlärning__, 5 hp (A1N) (kan ersättas av valbar kurs)*. Fördjupningskurs i datavetenskap med fokus på dataintensiva system som behandlar så kallad djup maskininlärning och artificiella neuronnät. 
- *__Valbar kurs__, 5 hp*

#### Årskurs 5

- *__Informationsvisualisering__, 5 hp (A1N)*. Fördjupningskurs i datavetenskap med fokus på visualisering och dataanalys som behandlar hur visualisering kan hjälpa människor att analysera och förstå abstrakt data. Interaktion och användarupplevelse behandlas också. 
- *__Datautvinning__, 5 hp (A1N)*. Fördjupningskurs i visualisering och dataanalys som behandlar metoder för att skapa mening i ostrukturerad data, t.ex. metoder för analys av (sociala) nätverk.
- *__Projekt i visualisering och dataanalys__, 10 hp (A1N)*. Projektkurs i visualisering och dataanalys där studenterna tillämpar kunskaper i t.ex. visualisering och datautvinning för att genomföra ett agilt utvecklingsprojekt i en realistisk miljö och med ett öppet problem. Särskild fokus läggs på att självständigt genomföra ett agilt projekt.
- *__Avancerad informationsvisualisering och tillämpningar__, 5 hp (A1N) (kan ersättas av valbar kurs).* Fördjupningskurs i datavetenskap med fokus på visualisering och dataanalys som behandlar hur informationsvisualisering kan användas för en rad tillämpningar, t.ex. inom bioinformatik, geografi och mjukvaruutveckling.
- *__Vetenskapliga metoder inom datavetenskap__, 5 hp (A1N)*. Fördjupningskurs i vetenskapliga metoder som behandlar aktuell forskning och metoder inom datavetenskap. Kursen är en seminariekurs där studenterna presenterar och opponerar på publicerade vetenskapliga arbeten. 
- *__Självständigt arbete__, 30 hp (A2E)*. Kursen är ett självständigt arbete där studenten skall utveckla fördjupade kunskaper, förståelse, förmågor och förhållningssätt inom utbildningens sammanhang. Examensarbetet skall ligga i slutet av utbildningen och innebära en fördjupning och syntes av tidigare förvärvade kunskaper. 

Närmare beskrivning av i programmet ingående kurser ges i separata kursplaner.

### Samhällsrelevans

Programmets studenter får vid flera tillfällen under programmets gång möta representanter från arbetslivet, t.ex. innehåller flera kurser gästföreläsare eller studiebesök. Programmet innehåller fem projekt och två självständiga arbeten som kan vara förlagda till eller genomföras tillsammans med företag eller andra organisationer. Kurserna utformas i samråd med näringslivet för att säkerställa att realistiska problem och frågeställningar används. 

## Internationalisering 

Det finns under termin 7--9 möjlighet att läsa en eller två terminer vid en utländsk teknisk högskola eller universitet. Lärosäte och studieplan bestäms i samråd med programansvarig. 

### Perspektiv i utbildningen

Mjukvara kan ses som den osynliga infrastrukturen i den digitaliserade ekonomin, och finns överallt, från självständiga produkter till inbäddad i  och en allt viktigare del av traditionella produkter. Då mjukvara är ett tvärsnitt av samhället måste ett  antal perspektiv belysas inom utbildningen.

En stor del av mjukvaruutveckling sker i stora, ofta internationella lag. Detta medför att begrepp som (social) hållbar utveckling, genus, mångfald osv måste beröras i utbildningen.

Då mjukvara är en viktig del av samhället måste denna roll och konsekvenserna av den diskuteras. Vilka risker medför t.ex. datalagring och vilka konsekvenser kan säkerhets- och tillförlitlighetsproblem få. Vilken roll har den enskilde mjukvaruingenjören i detta, vilka etiska frågeställningar finns, osv. Detta perspektiv innehåller även resonemang kring teknisk hållbarhet, dvs hur utvecklar man mjukvarusystem med lång livslängd, t.ex. TCP/IP, och vad måste man tänka på.

Att mjukvara används i en allt större omfattning måste ännu större fokus läggas på användbarhet, användarupplevelse och tillgänglighet, både i samhället och i utbildningen. 

Utbildningen lägger stor vikt vid dessa perspektiv, som belyses i teoretiska kurser och praktiseras i projektkurser.

## Kvalitetsutveckling

Ett antal studenter utses vid varje kurs till kursrepresentanter som skall representeras studentgruppen vid utvärderingen. Dessa träffar lärare/kursansvarig vid några tillfällen under kursens gång. Kurserna utvärderas genom skriftlig enkät, och efter att denna samställts sammanträder programansvarig, ansvarig lärare och kursrepresentanterna för att skapa en en utvärderingsrapport och en åtgärdsplan för nästa gång kursen ges (om sådan behövs.) Utvärderingsrapport och åtgärdsplan från föregående år skall finnas tillgänglig i kursens kursrum.

Programmet utvärdera årligen av programrådet utifrån kursvärderingar, styrdokument, näringslivet, alumni, osv. Resultatet av denna utvärdering presenteras för studenter och lärare vid ett seminarium under vårterminen. Föregående års utvärderingsrapport skall finns tillgänglig via programmets programrum.

## Examen

Efter avklarade studier på programmet samt då avklarade studier motsvarar de fordringar som finns angivna i Högskoleförordningens examensordning samt i den lokala examensordningen för Linnéuniversitetet kan studenten ansöka om examen.

Examen benämns Civilingenjörsexamen med inriktning mot mjukvaruteknik. Examens engelska översättning är Master of Science in Engineering with a specialization in Software Technology.

Efter den grundläggande delen på 180 hp kan delexamen utfärdas. Examensbenämningen är Filosofie kandidatexamen, huvudområde Datavetenskap (Bachelor of Science, major subject Computer Science).

## Övrigt

Det krävs minst 90 hp godkända kurser inom programmet för att få påbörja det självständiga arbetet i termin 6. Detta krav måste vara uppfyllt vid starten på termin 5. För tillträde till termin 7 krävs minst 150 hp inom programmet vid terminsstart. För tillträde till det självständiga arbetet i termin 10 krävs minst 240 hp inom programmet, samtliga kurser årskurs 1--3 samt 30 hp på avancerad nivå inom huvudämnet.

Studenter som inte uppfyller dessa krav skall vända sig till programmets studievägledare och programansvarig för att göra en plan för kommande studier.